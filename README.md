# Vismaz īre zema.


Dzīvoju Purvciemā. Ēkā, kas no ārpuses izskatās kā parasta daudzstāvu māja, bet izskats ir mānīgs. Kaut dzīvoju šeit neilgi, esmu sapratis dažas lietas par šo māju un tās kaimiņiem. 
Kaimiņš, kas dzīvo virs manis, ir gaterists. Covid dēļ gan uz gateri vairs neiet un darbu nes uz mājām. Ik rītu mani modina skaistas urbja melodijas un ritmiska āmura dziesma. Kad sešos vakarā viss izdarīts, tad šie kaimiņi sāk svinēt dzīvi ar entuziasmu un spirtu, kā arī spēlēt boulingu. Turpat istabā. 

Pirmajā stāvā dzīvo ambicioza kundze, kuru neviens nav informējis, ka KGB ir valsti pametis un viņai nav nepieciešams vairs pildīt savus amata pienākumus. Dāma neatlaidīgi seko, lai tiktu ievērota sabiedriskā kārtība un visi uzvestos tā, kā pienākas. Ārdurvīm jābūt aizvērtām, dzīvokļu durvīm nomazgātām, puķu dobēm perfektām un nedod dievs, ja tu atgriezīsies mājās pārāk vēlu. Nekavējoties centrālei tiks nodots precīzs pulksteņa laiks un nozieguma līdzdalībnieki. Šī ievāktā informācija pret kaimiņiem tiek izmantota pie pirmās izdevības. Var šķist savādi, bet [katram sava vieta dzīvē](https://rpnc.lv/).

Viņai pretī dzīvo kundze, kas izdomājusi, ka jābaro sētas kaķi. To vislabāk ir darīt ar vecu gaļu, kas nolikta turpat kāpņutelpā. Vienīgais, kurš par šo situāciju neiebilst, ir pats sētas kaķis, bet esmu redzējis, kā viņš laiza sev dibenu, tā kā viņa gastronomisko viedokli es atļaušos neņemt vērā.

![Gaumes Lieta](https://i.imgur.com/JgDwseo.png)

Šī barošanas metode nemitīgi izraisa bruņotus konfliktus ar KGB ierēdni, kurai, izrādās, ir savākts kompromāts arī pret pašu kaķi. 
Nekaitīgākais kaimiņš no visiem dzvo kaut kur tuvumā, bet nezinu, kurā tieši dzīvoklī. Viņš par sevi liek manīt tikai ar to, ka laiku pa laikam savā dzīvoklī pīpē zāli, līdz ar to šī smarža ielaužas arī manā dzīvoklī. Tas ir tikai laika jautājums, līdz noskaidrošu, kur viņš dzīvo, aiziešu pie viņa un pavadīšu labi laiku.